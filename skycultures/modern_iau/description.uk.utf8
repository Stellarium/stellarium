<h1>Сучасна (МАС)</h1>
<p>Сучасна картина зоряного неба використовується на міжнародному рівні
сучасними астрономами та є офіційною схемою зоряного неба Міжнародного
астрономічного союзу. Історичні корені цієї картини сягають давньогрецької
астрономії, можна також прослідкувати вплив ісламських астрономів.</p>

<h2>Опис</h2>
<p>У сучасній культурі небесну сферу поділено на 88 ділянок найрізноманітніших
розмірів, які називаються сузір'ями, кожна область має точно визначені межі,
які стандартизовано Міжнародним астрономічним союзом. Ці сузір’я є
стандартним способом опису неба, який повністю замінив подібні набори інших
картин зоряного неба.</p>
<p>Сузір'я, які ми використовуємо сьогодні, засновано, в основному, на
давньогрецьких сузір'ях, які описано Птолемеєм у його книзі «Альмагест»,
написаній у 2-му сторіччі нашої ери. Протягом наступних сторіч цю книгу було
перекладено з грецької арабською (від 6-го до 9-го сторіч), а потім і
середньовічною латинською мовами. Арабський переклад, порівняно із
традиційним латинським, містить доповнення фігур Птолемея власними та
перетвореними арабськими назвами сузір'їв та зірок.</p>
<p>Протягом 16-18-го сторіч європейські астрономи запропонували нові сузір'я
для заповнення прогалин між сузір'ями північної півкулі (наприклад, сузір'я
«рисі» для області, близької до Великої Ведмедиці, але заповненої тьмяними
зірками, розгледіти які можна лише маючи око рисі), а також створили нові
сузір'я для південної частини неба, яка лишалася невидимою для Птолемея. Ці
нові сузір'я, зазвичай, називали на честь нових технічних винаходів початку
сучасної доби (наприклад хімічної печі, повітряної кулі або насосу) чи
екзотичних тварин (наприклад хамелеона, тукана або райського птаха). Серед
назв також були назви, які давалися з політичних причин, на вшанування
певних королів або спонсорів.</p>
<p>На початку 20-го сторіччя МАС (Міжнародний астрономічний союз) поставив
ціллю велике чищення: у 1922 році ця організація затвердила список з 88 назв
сузір'їв. У 1928 році вона також визначила точні межі сузір'їв [#4], якими
ми користуємося і досі.</p>

<h3>Сузір'я</h3>
<p>Дані щодо цих сузір'їв, в основному, засновано на птолемеївській традиції,
яку використано у всіх трьох авраамічних релігіях, і отже, такій, як була
поширена на Близькому Сході, в Європі та у європейських колоніях на усіх
континентах. Втім, між давніми грецькими сузір'ями були прогалини, де можна
було спостерігати лише тьмяні зірки, які не належали до жодного сузір'я
[#5]. У сучасну добу декілька астрономів запропонували фігури сузір'їв для
цих прогалин, серед них були декілька політичних сузір'їв, які було створено
на честь певних королів або спонсорів. Протягом другої половини 19-го
сторіччя спільнота астрономів-дослідників поставила метою велике чищення для
усування неоднозначностей прив'язки зірок до сузір'їв.</p>
<p>У 1922 році МАС офіційно затвердив список із 88 назв сузір'їв та їхні
офіційні абревіатури з трьох літер. Єдиним політичним сузір'ям, яке лишилося
на карті неба, є Щит, щит польських королів, але вже без політичної
прив'язки. За завдання з визначення меж сузір'їв відповідно до координат
взявся бельгійський священик Е. Дельпорте (E. Delporte). Роботу було
завершено у 1928 році на основі атласу з Аргентини [#6]. МАС затвердив
результати роботи з розмежування [#4].</p>
<p>Ці «сузір'я» прості області на небі без будь-яких контурних фігур або
зображень [#1]. Межі просто є лініями прямого сходження та схилення для
епохи 1875.0. Прецесія спричиняє відхилення від початкової ортогональної
сітки, що поступово зростає. Ці сузір'я стали стандартним способом опису
неба, повністю замінивши подібні набори в інших картинах зоряного неба у
щоденному використанні.</p>

<h4>Фігури сузір'їв</h4>
<p>На картах зоряного неба типовим є позначення ліній «візерунків», які
представляють форми, за якими сузір'ям надано назви. Втім, МАС визначає
сузір'я за його межами (що визначаються небесними координатами), а не за
його візерунком. Тому те саме сузір'я може мати декілька варіантів
представлення формами.</p>
<p>У цій картині зоряного неба використано рисунки сузір'їв, які було створено
у співпраці із журналом «Sky and Telescope» (Роджером Сіннотом та Ріком
Фінберґом (Roger Sinnott та Rick Fienberg)) та оприлюднено на офіційному
сайті МАС [#1]. Візерунки сузір'їв Алана Макроберта (Alan MacRobert) було
створено на основі візерунків Г. А. Рея (H. A. Rey), але у багатьох випадках
було скориговано для збереження попередніх традицій.</p>

<h3>Власні назви зірок</h3>
<p>У каталозі зірок Птолемея наведено таблицю з описовими розташуваннями зірок
у фігурі сузір'я, екліптичними координатами та зоряною величиною. Приклад:
«Зірка на кінці хвоста Малої Ведмедиці », «Gem 0 1/6, +66», «Вел. 3».</p>
<p>Здебільшого, назви зірок походять від систематичних скорочень астрономів у
описах зірок. Наприклад, перший астроном скоротив текст до «кінчик хвоста»,
наступний астроном малював карту, де було менше місця, і написав поряд із
зіркою лише «хвіст», і ця назва набула поширення. Протягом століть ці описи
перекладали арабською і латиною, і іноді перекладачі або ті, хто переписував
тексти, робили помилки через неправильне прочитання або транскрипцію
арабських слів (наприклад, арабське «яд-ель-гауза», рука гігантської жінки,
перетворилося у поширену назву «Бетельгейзе»).</p>
<p>Втім, також збереглося декілька початкових слів грецькою мовою, наприклад
для назви червоної зірки «Антарес», двійника Ареса (Марса), і навіть
декілька початкових назв вавилонською, зокрема «Шаргаз», Жало, у
Скорпіоні. Наші сучасні, найновіші назви зірок МАС [#7] є оновленою сумішшю
із впливами або навіть політично вигідними доповненнями назв зірок з не
пов'язаних із Птолемеєм картин зоряного неба, наприклад традиційна китайська
назва Піньсінь для зірки у Гідрі (значенням цього слова є просто «зірка», що
позначає відокремленість цієї зірки від решти сузір'я) або нові назви зірок
з полінезійськодї, гавайської та австралійської картини зоряного неба для
зірок з екзопланетами.</p>
<p>МАС є єдиною установою, яка надає науково прийнятні нові назви
зіркам. Комерційні установи, які ведуть «списки назв зірок» і продають зірки
для комерційних потреб, продають ніким не визнані шматки
паперу. Запроваджені ними назви не затверджено науковцями і не буде
використано у науковій практиці.</p>

<h3>Власні назви віддалених об'єктів</h3>
<p>Uranometria 2000.0 — атлас зоряного неба епохи 2000.0, який створено
нідерландським художником Вілом Тіріоном (Wil Tirion) і опубліковано у 1987
році американським видавництвом Willmann-Bell, що спеціалізується на виданні
астрономічної літератури.</p>
<p>Атлас Тіріона, який астрономи цінують за точність і красу, містить докладні
таблиці та різноманітні покажчики. У другому томі атласу міститься три
прозорі накладки, які призначено для точних вимірювань. «Uranometria 2000.0»
містить дані щодо понад 280000 зірок і понад 30000 віддалених об'єктів —
зокрема усі об'єкти каталогів Месьє та NGC.</p>
<p>Друге (виправлене і найповніше) тритомне видання «Uranometria 2000.0» було
оприлюднене у 2001 під назвою «Uranometria 2000.0 Deep Sky Atlas». У ньому
містяться дані щодо 280035 зірок в обох півкулях, аж до 9.75<sup>m</sup>, у
розмірі 1,85 см на градус схилення на 220 розгортках формату A3. Окрему
увагу в атласі приділено віддаленим об'єктам. У другому виданні наведено
дані щодо понад 30 тисяч таких об'єктів — набагато більше, ніж у будь-якому
іншому паперовому атласі.</p>
<p>Третій том «Uranometria 2000.0» є путівником за віддаленими об'єктами —
«Deep Sky Field Guide», що складається з таблиць із науковими даними та
власними назвами об'єктів, які зображено у перших двох томах [#3].</p>
