<h2>কামিলারোই/ইউয়ালেই</h2>
<p>কামিলারোই (গোমেরোই নামেও পরিচিত) ও ইউয়ালেইরা হল অস্ট্রেলিয়ার মূল অধিবাসীদের মধ্যে অন্যতম । এরা নিউ সাউথ ওয়েলশের উত্তরে বসবাস করেন । ইউরোপীয় অনুপ্রবেশের সময় তারা তাদের দেশের অনেকটা অংশ খুইয়ে ফেললেও নিজেদের অস্তিত্ব বজায় রাখতে সক্ষম হন । সংস্কৃতি ও দেশের সাথে তাদের সম্পর্ক ছিল অকৃত্রিম ও অবিচ্ছেদ্য । তাদের মহাকাশ সংক্রান্ত বিষয়গুলি ১৮৬০ সালে প্রথম নথিভুক্ত করা হয় ।</p>

<h3>প্রেক্ষাপট</h3>
<p>এই সস্কৃতিটি সিডনিতে অবস্থিত ম্যাকোয়ারিয়ে বিশ্ববিদ্যালয়ের রবার্ট ফুলার কর্তৃক একটি উচ্চ পর্যায়ের গবেষণার ফসল, যা ২০১৪ সালে সম্পূর্ণ হয় । এই গবেষণার একটি অংশ হিসাবে স্টেলারিয়ামকে নানা তথ্যচিত্র (তারাদের ঘুম পাড়ানি গল্প) তৈরী ও ছাত্রদের পথপ্রদর্শক হিসাবে ব্যবহার করা হয়েছে । তথ্যচিত্রে দেখানো আকাশের নানা স্থান ও জ্যোতিষ্কগুলি বোঝানোর জন্য স্টেলারিয়াম ব্যবহার করা হয়েছে ।</p>

<h2>সাংস্কৃতিক তথ্য</h2>

<h3>গাওয়ারগে</h3>
<p>গাওয়ারগে হল স্বর্গীয় এমু পাখি, এর মাথাটি ছায়াপথে অবস্থিত কয়লার বস্তা নিহারীকাটি দিয়ে তৈরী, এবং গলা ও শরীরটি সেখান থেকে ছায়াপথের (ওয়ারামবুল) অন্ধকার অংশ বরাবর গিয়ে বৃশ্চিক মন্ডল পর্যন্ত বিস্তৃত রয়েছে । ইউয়ালেই ও কামিলারোইরা এপ্রিল মে মাসে এটিকে পুরুষ এমুর পিছনে ধাবমান একটি স্ত্রী এমু রূপে কল্পনা করেন । আবার জুন থেকে আগষ্ট মাসে এটিকে ডিমে তা দিয়ে বসে থাকা এমু রূপে কল্পনা করেন । যা তাদের কাছে ডিম সংগ্রহ করার ইঙ্গিত বহন করে । আগষ্ট মাসের শেষের দিকে এটি সন্ধ্যের আকাশে লম্বালম্বি থাকে, ফলে মাথা ও শরীরটি দুটি ডিমের মত দেখায় । যার অর্থ এখন আর ডিম সংগ্রহ করা যাবে না । বছরের আরও পরে এটি একেবারে দিগন্ত বরাবর দেখা যায় । মনে করা হয় যে এটি তখন জলকুন্ডে বসে আছে অর্থাৎ জলকুন্ডগুলি সব ভরে গেছে । যখন এটি দিগন্তের নীচে থাকে তখন একে কালো এমু বলা হয়, যা দেখতে পাওয়া খুবই দুষ্কর ।</p>

<h3>বিরিংয়োলো</h3>
<p>বিরিংয়োলো হলেন রূপকথার মহানায়ক বায়ামির দ্বিতীয় স্ত্রী । তিনি তাঁবুর আগুনের (আলফা মুসকে তারা) পাশে বসে থাকেন, মনে করা হয় যে কন্যা সন্তান থাকা মহিলারা মারা যাওয়ার পর এখানেই আসেন ও অপেক্ষা করেন তাদের মেয়েদের জন্য । এরপর তাদের মেয়েরা মারা গেলে তারা এখানে এসে তাদের মায়েদের সাথে মিলিত হয় এবং তখনই তাদের মায়েরা মুক্তি পেয়ে বুলিমা (ওয়ারাম্বুল বা ছায়াপথের পিছনে থাকা স্বর্গ) তে চলে যান ।</p>

<h3>ইয়ারান</h3>
<p>ইয়ারান (মিঙ্গা নামেও পরিচিত) বলতে ইয়ারান গাছের (বাবলা জাতীয়) মূলকে বোঝায়, রূপকথা অনুসারে বায়ামি যখন প্রথম মৃত মানুষটিকে (এবং কাকাতুয়াগুলি) নিয়ে ওয়ারাম্বুলে যাচ্ছিলেন তখন এই গাছটিকে সাথে নিয়েছিলেন । এটি কয়লার বস্তা নিহারীকা কেন্দ্রীক, এই কৃষ্ণবর্ণ নিহারীকার নীচ বরাবর গাছের ফাঁপা অংশটি প্রসারিত এবং এর নিচের দিকে শিকড়গুলিও রয়েছে । মারা যাওয়ার পর এই ফাঁপা অংশ দিয়েই বুলিমাতে যেতে হয় ।</p>

<h3>বৃদ্ধ উইরিংইন</h3>
<p>উইরিংইন বলিতে একজন চালাক মানুষ বা আদিবাসী ডাক্তার বোঝায় । এটি দিয়ে ক্ষুদ্র ম্যাজেলেনীয় নক্ষত্রলোকটিকে বোঝানো হয় । উইরিংইন ঠিক করে দেয় যে মারা যাওয়ার পর কে বুলিমা বা স্বর্গে যাবে । যারা অদিক্ষিত অবস্থায় মারা যায় তাদের আটকে দেওয়া হয় কারণ তারা আচার বিচার কিছুই জানে না । তাই তাদেরকে পুনর্জন্মের জন্য ওয়াদাগুজাইলোয়ান কাছে পাঠিয়ে দেওয়া হয় । প্রত্যেক উৎসবে এটিকে উইলগা গাছ (জংলী উইলো) রূপে দেখানো হয়ে থাকে ।</p> 

<h3>বির‍্যায় বির‍্যায়</h3>
<p>বির‍্যায় বির‍্যায় বলতে অদিক্ষিত একদল বালকদের বোঝায় যারা সাত বোনের (মিয়ায় মিয়ায় বা কৃত্তিকা তারাগুচ্ছ) প্রেমে পড়ে যায় । তারা মিয়ায় মিয়ায় দের অনুসরণ করে শেষমেষ আকাশে পৌঁছে যায় কালপুরুষ তারামন্ডলের অংশে । কালপুরুষের বেল্টের তিনটি তারা এই তিনজনের রূপক । রাইজেল বা বানরাজা তারাটি তাদের জ্বালানো আগুন এবং কালপুরুষের তরোয়ালটি আগুন উস্কানোর লাঠি । উইরিংইন বা বৃদ্ধ দিলার (আলদুবরান বা রোহিনী) তাদেরকে মিয়ায় মিয়ায়দের থেকে আলাদা করে রেখেছে ।</p>

<h3>মিয়ায় মিয়ায়</h3>
<p>মিয়ায় মিয়ায় হল সাত যুবতী বোন । বিভিন্ন গল্প অনুযায়ী তাদেরকে বির‍্যায় বির‍্যায় অথবা কিছু বাজে লোক আকাশ পর্যন্ত ধাওয়া করে । এটি আসলে কৃত্তিকা তারাগুচ্ছ । উইরিংইন বা বৃদ্ধ দিলার (আলদুবরান বা রোহিনী) তাদেরকে বির‍্যায় বির‍্যায় হাত থেকে রক্ষা করে রেখেছে ।</p>

<h3>বৃদ্ধ দিলার</h3>
<p>বৃদ্ধ দিলার (আলদুবরান বা রোহিনী বা আলফা টরাই) একজন উইরিংইন যিনি বির‍্যায় বির‍্যায়দের (কালপুরুষ মন্ডলে অবস্থিত অদিক্ষিত একদল বালক) হাত থেকে মিয়ায় মিয়ায়দের (কৃত্তিকা তারাগুচ্ছে, সাত বোন) রক্ষা করে রেখেছেন । "V" আকারে অবস্থিত আলফা, এপসাইলন ও গামা টরাই তারাগুলি দিয়ে বৃদ্ধ দিলারের তাঁবুটি তৈরী ।</p>

<h3>উয়ুমবা উয়ুমবা</h3>
<p>"উয়ুমবা" কথার অর্থ হল "উন্মাদ" বা "পাগল" । এক্ষেত্রে ক্যানোপাস বা অগ্যস্ত তারাটিকে এই নামে ডাকা হয় । এর পিছনে অনেকগুলি গল্প আছে । শুক্র গ্রহকেও উয়ুমবা নামে ডাকা হয় । এই অঞ্চলে গরমকালে তারাটি ও শুক্রকে দিগন্তের খুব কাছে দেখা যায় । তাই বায়ুর প্রতিসরণের কারণে দুটিকে প্রচন্ড ভাবে মিটমিট করে, সাথে রঙেরও পরিবর্তন হতে থাকে । তাই হয়ত এদুটিকে উয়ুমবা বা উন্মাদ নাম দেওয়া হয়েছে ।</p>

<h3>ওয়াদাগুজাইলোয়ান</h3>
<p>ওয়াদাগুজাইলোয়ান হলেন বায়ামির তৃতীয় স্ত্রী, এটি আসলে বৃহৎ ম্যাজেলনীয় নক্ষত্রলোক এবং প্রসুতি মহিলার রূপক । মনে করা হয় যে, মারা যাওয়ার কারণে বৃদ্ধ উইরিংইনের কাছে যারা পৌঁছান তাদের তিনি পুনরায় শিশুরূপে আবার পৃথিবীতে ফিরিয়ে দেন ।</p>

<h3>বানদার</h3>
<p>বানদার কথার অর্থ হল ক্যাঙারু, এবং এটি ছায়াপথে অবস্থিত এমু পাখির পেটের কাছে উল্টোদিকে তাকিয়ে রয়েছে । এটি ধূসর বা মতান্তরে লাল রঙের একটি ক্যাঙারু, এবং নানা আচার উৎসবে এর গুরুত্ব অসীম ।</p>

<h3>মুরয় মুরয়</h3>
<p>হলুদ ঝুঁটির কাকাতুয়াকে (আলফা সেন্টুরি ও হাদার/বিটা সেন্টুরি) কামিলারোইতে মুরয় এবং ইউয়ালেইতে মুয়য় বলে । এটি পশ্চিমী সংস্কৃতির ক্রুশ মন্ডল পর্যন্ত বিস্তৃত, যেখানে তাদের ইয়ারান গাছটিকে প্রথম মৃত মানুষের সাথে আকাশে নিয়ে যাওয়া হয়েছে । তাই তারা সবসময় তাদের গাছটিকে ধাওয়া করে ।</p>

<h3>ওয়ারাউইবারু</h3>
<p>ওয়ারাউইবারু হল  ঘূর্ণিঝড়ের আত্মা যা বৃশ্চিক মন্ডলে বাস করে । বায়ামি তাকে পৃথিবীতে আসতে বাঁধা দেয় । কিন্তু সেপ্টেম্বর মাসে সে চলে আসে তিনটি ছিদ্রের (কৃষ্ণবর্ণ নিহারীকা) কোনো একটি দিয়ে এবং মার্চ মাস পর্যন্ত পৃথিবীতে থেকে যায় "উইলি উইলি" বা ঘূর্ণিঝড় রূপে । এই সময়টা তাই সেখান কার বাচ্ছা ও অদীক্ষিত পুরুষদের কাছে খুব ঝুঁকিপূর্ণ ।</p>

<h2>বিশদে জানতে</h2>
<p>এবিষয়ে আরও তথ্য জানতে <a href="https://unsw.academia.edu/RobertFuller" class="external">https://unsw.academia.edu/RobertFuller</a> তে দেখুন ।</p>
