<h2>ম্যাসিডোনীয় নক্ষত্র মানচিত্র</h2>
<p>যুব সাংস্কৃতিক কেন্দ্রের মানমন্দিরের উদ্যোগে ম্যাসিডোনীয় পুরাজ্যোতির্বিদ্যা সংক্রান্ত গবেষণা প্রথম শুরু হয় ১৯৮২ সালে । বিগত বছরগুলিতে প্রায় ১৪০টির উপর ম্যাসিডোনীয়ার গ্রামে যাওয়া হয়েছে এবং ১৫০০ এর মত লোকেদের মতামত নেওয়া হয়েছে । এথেকে প্রাপ্ত সমস্ত তথ্য “ম্যাসিডোনীয়ার আকাশ” (Cenev G, ২০০৮) নামক বইয়ে সংকলিত করা হয় । এই বইয়ের অন্যতম মূল বিষয় হল ম্যাসিডোনীয় নক্ষত্র মানচিত্র, যা বয়স্ক লোকেদের থেকে প্রাপ্ত বিবরণ থেকে তৈরি করা হয়েছে (Cenev G., ২০০০) ।</p>

<h3>নক্ষত্রমন্ডল</h3>

<dl>

<dt>মুরগী (Kvachka) <i>[কোয়াচকা]</i></dt> 
<dd>হল সবচেয়ে প্রসিদ্ধ তারামন্ডল, ম্যাসিডোনীয় গ্রামের সমস্ত বয়স্ক লোকেরা এটিকে এক ডাকে চেনেন । এটি আসলে কৃত্তিকা তারকাগুচ্ছ ।</dd>

<dt>মোরগ (Petal) <i>[পেতেল]</i></dt>
<dd>বৃষ মন্ডলের অ্যালনাথ (বা এলনাথ) তারাটি এই নামে পরিচিত ।</dd>

<dt>বাজপাখি (Јastreb) <i>[ইয়াস্ত্রেব]</i></dt><dd>মোরগ ও মুরগীর প্রধান শত্রু এই বাজপাখিটি ঠিক এদের উপরের দিকে ছোঁ মারা অবস্থায় রয়েছে । সারথী মন্ডলের ক্যাপেলা (বা ব্রহ্মহৃদয়) তারাটি ম্যাসিডোনীয়দের কাছে বাজপাখি নামে পরিচিত ।</dd>

<dt>শিয়াল (Lisica) <i>[লিসিৎসা]</i></dt>
<dd>বাজপাখির মত শিয়ালও মোরগ ও মুরগীর অন্যতম শত্রু, ফলে আকাশে এটির প্রতিকৃতিও কল্পনা করা হয়েছে । বৃষমন্ডলের আলদুবরান বা রোহিনী তারাটির লাল রঙের কারনে এটিকে আক্রমণরত শিয়াল রূপে দেখা হয় ।</dd>

<dt>শুকর (Svinji) <i>[স্ভিনি]</i></dt>
<dd>মোরগ ও মুরগী মন্ডলের কাছে রোহিনী তারাগুচ্ছের খাপছাড়া অবস্থান এমনই যে ম্যাসিডোনীয়রা এগুলিকে খোঁয়াড়ে থাকা শুকরের সাথে তুলনা করেছেন ।</dd>

<dt>জোয়াল (Jarem) <i>[ইয়ারেম]</i></dt>
<dd>পারসেউস মন্ডলের কিছু তারা নিয়ে এই মন্ডলটি গঠিত । গ্রামে বলদ ও জোয়াল দুটিই রাখা খুবই গুরুত্বপূর্ণ, তাই আগের মন্ডলের মতই এটিকেও আকাশে একটি মন্ডলের মর্যাদা দেওয়া হয়েছে ।</dd>

<dt>চাষী (Orach) <i>[ওরাচ]</i></dt>
<dd>চাষী আকাশের প্রধান তিনটি মন্ডলের একটি । মূলত কালপুরুষ মন্ডলের বিটেলজিউস বা আদ্রা তারাটি চাষী নামে পরিচিত হলেও সম্পূর্ণ প্রতিকৃতি গঠনের জন্য আশেপাশের তারাগুলিকেও মন্ডলের অন্তর্গত করা হয়েছে । সম্পূর্ণ প্রতিকৃতিটি আসলে ছড়ি হাতে একটি চাষীর, যে কাজ সেরে তার ঘরে ফিরছে ।</dd>

<dt>লাঙল সমেত বলদ (Ralo so Volovi) <i>[রালো স ভলভি]</i></dt>
<dd>শীতের আকাশে উজ্জ্বল তারায় সমৃদ্ধ কালপুরুষ মন্ডলটিকে খুব সহজেই চেনা যায় । ম্যাসিডোনীয় অধিবাসীরা কালপুরুষের বেল্টের তিনটি তারা ও সেগুলির কাছের অপেক্ষাকৃত কম উজ্জ্বল তারাগুলি নিয়ে লাঙল কাঁধে বলদের প্রতিকৃতি কল্পনা করতেন ।</dd>

<dt>নেকড়ের দল (Volci) <i>[ভলসি]</i></dt>
<dd>লাঙল ও বলদের কাছে অবস্থিত কুকুর মন্ডলের উজ্জ্বল তারা সিরিয়াস বা লুব্ধক এবং কুকুরছানা মন্ডলের প্রশ্বন তারাদুটিকে এখানে দুটি নেকড়ে হিসাবে কল্পনা করা হয়েছে ।</dd>

<dt>যাযকের খড়ের পথ (Popova Slama) <i>[পোপোভা স্লামা]</i></dt>
<dd>এটি আমাদের নক্ষত্রলোক বা ছায়াপথ, যা গ্রীষ্মের আকাশে ম্যাসিডোনীয়া থেকে খুব সুন্দর দেখা যায় ।</dd>

<dt>মাড়াই (Gumno) <i>[গোউম্নো]</i></dt>
<dd>অ্যান্ড্রোমিডা নক্ষত্রলোকের (М31) আবছা গোলাকার আকৃতিকে ম্যাসিডোনীয়রা শষ্য মড়াইয়ের পর পড়ে থাকা খড় হিসাবে দেখত, রূপকথা অনুসারে এখানেই নাকি যাযক তার ধর্মপুত্রের থেকে চুরি করেছিল ।</dd>

<dt>ক্রুশ (Krst) <i>[ক্রস্ত‍]</i></dt> 
<dd>ম্যাসিডোনীয় লোকেরা বিশ্বাস করেন যে চোর যাযক ভগবানের পরাক্রম দেখে ভয়ে পালাবার সময় তার ক্রুশটি হারিয়ে ফেলে, যা যাযকের খড়ের পথের কাছেই দেখা যায় ।</dd>

<dt>লাঙলের ফলা (Ushi) <i>[উশি]</i></dt> 
<dd>ম্যাসিডোনীয় লোকেরা চলতি ভাষায় লাঙলের ফলার অগ্রভাগটিকে এই নামে ডাকত ।</dd>

<dt>তেপায়া (Pirustija) <i>[পিরুস্তিয়া]</i></dt> 
<dd>চুল্লির উপরে খাবার রান্না করার পাত্র ঠিকঠাক করে বসাতে ধাতুর তৈরী তিন পা যুক্ত তেপায়া অনেকক্ষেত্রে ব্যবহার করা হয় ।</dd>

<dt>চিমটি (Mashi) <i>[মাশি]</i></dt> 
<dd>এখানে চিমটি বা নিড়ানিটি চুল্লিতে আগুন ধরাবার কাজে ব্যবহার করা হয়, তাই এই মন্ডলটি তেপায়া মন্ডলের খুব কাছে অবস্থান করে ।</dd>

<dt>খাবার খাওয়ার নিচু গোল টেবিল (Sofra) <i>[সফরা]</i></dt>
<dd>রাজমুকুট মন্ডলের গোল আকৃতিটিকে এখানে কাঠের তৈরী বিশেষ গোল টেবিল হিসাবে কল্পনা করা হয়েছে । এর নাম সফরা ।</dd>

<dt>তুরপুন (Svrdel) <i>[স্ভ্রড্যাল]</i></dt>
<dd>ম্যাসিডোনীয় লোকেরা মনে করেন বাড়ি তৈরীতে ব্যবহৃত বৃহৎ তুরপুনটি আসলে এটি ।</dd>

<dt>চোরের দল (Aramii) <i>[আরামী]</i></dt>
<dd>ভল্লুক মন্ডলের সাতটি তারাকে এখানকার অধিবাসীরা চোরেদের দল বলত, "কারন চোরেরা যেমন সারা রাত ধরে বিভিন্ন বাড়ি ঘুরে ঘুরে বেড়াত, ঠিক তেমনি এই তারাগুলিও সারা রাত ধরে আকাশে গোলাকারে পাক খায়"</dd>
</dl>

<h3>বিবিধ</h3>
<ul>
<li><a href="http://mid.org.mk/ethnoastronomy/">ম্যাসিডোনীয় গবেষণা সোসাইটি</a></li>
<li><a href="http://adsabs.harvard.edu/abs/1985PASRB...4..139C">Cenev, Gjore (১৯৮৫). <em>দক্ষিণ-পশ্চিম ম্যাসেডোনিয়ার লোকদের জ্যোতির্বিদ্যা সংক্রান্ত তত্ব.</em> " "Rudjer Bošković" অ্যাস্ট্রোনমিক্যাল সোসাইটির প্রকাশনা, সংখ্যা. ৪, পৃ. ১৩৯ - ১৪৬". বেলগ্রেড, যুগোস্লাভিয়া</a></li>
<li>Cenev, Gjore (২০০৪). <em>ম্যাসিডোনীয় লোকেদের আকাশ মানচিত্র</em> Skopje, Mladinski kulturen centar.</li>
<li>Cenev, Gjore (২০০৪). <em>Neboto nad Makedonija [ম্যাসিডোনীয়ার আকাশ].</em> Skopje, Mladinski kulturen centar.</li>
<li><a href="http://adsabs.harvard.edu/abs/2008POBeo..85...97C">Cenev, Gjore (২০০৮). <em>ম্যাসিডোনীয় লোকোকথার তারামন্ডল</em> বেলগ্রেড অ্যাস্ট্রোনমিক্যাল অবজারভেটরি প্রকাশনা, খন্ড. ৮৫, পৃ. ৯৭-১০৯. বেলগ্রেড, সার্বিয়া.</a></li>
<li><a href="http://www.academia.edu/18707131/The_Ancient_Sky_Map_Of_The_Macedonian_People">Cenev, Gjore (২০১৪). <em>ম্যাসিডোনীয়ার লোকেদের সুপ্রাচীন আকাশ মানচিত্র</em>, কসমস – ট্র্যাডিশনাল কসমোলজি সোসাইটি জার্নাল, খন্ড ৩০, ঐডিনবার্গ, ক্কটল্যান্ড, বৃটিশ যুক্তরাজ্য.</a></li>
</ul>


<h3>প্রস্তুতকারক</h3>
<p>এটি প্রস্তুত করেছেন ম্যাসিডোনীয় গবেষণা সোসাইটির সদস্য <i>Vancho Stojkoski</i> এবং <i>Gjore Cenev</i> যা ২০০৪ সালে Cenev G রচিত বই <b>ম্যাসিডোনীয়ার আকাশ</b> থেকে সংগৃহিত ।</p>
