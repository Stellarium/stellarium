<h1>Каміларой/Еуахлаї</h1>
<p>Народи каміларой (також відомий як гомерой) та еуахлаї є культурними групами
австралійських аборигенів, які живуть у північній частині провінції Новий
Південний Уельс. Їм вдалося пережити європейське вторгнення, хоча вони
втратили більшу частину займаної території. Ці народи зберігають свою
культуру та зв’язок із рідною землею, зокрема збережено астрономічну
традицію, перші записи щодо якої датуються 1860-ми роками.</p>

<h3>Загальні зауваження</h3>
<p>Картина зоряного неба у Stellarium є результатом роботи над дослідницьким
проектом з підвищення кваліфікації Роберта Фуллера з університету Маккворі,
Сідней, яку було завершено у 2014 році. Stellarium було вибрано як частину
проекту для поширення зібраних знань у спільнотах каміларой та еуахлаї у
формі документального відео (Зоряні оповіді мрії) та навчальних настанов для
студентів. Кліпи зі Stellarium було використано у документальному відео для
демонстрації певних небесних об’єктів.</p>

<h2>Об’єкти картини неба</h2>

<h3>Ґавааргай</h3>
<p>Ґавааргай є духом Небесного Ему. Його голову розташовано у Вугільному Мішку,
а шию і тіло витягнуто вздовж Чумацького шляху (Варрамбул) через
Скорпіона. Еуахлаї та каміларой бачили його ноги у квітні та травні, коли
він був самицею і тікав від самців. З червня до серпня він був самцем і
сидів на гнізді зібгавши ноги (самці висиджують пташенят), що було сигналом
до збирання яєць. Вечорами у пізньому серпні сузір’я стоїть на небі
вертикально, а голова і тіло утворюють два «яйця», що означає, що слід
припиняти збирання яєць. Пізніше, сузір’я з’являється на
горизонті. Вважається, що Ему сидить у ямі з водою, що означає, що ями з
водою заповнено. Коли сузір’я перебуває нижче за горизонт, вважається, що
Ему перебуває на землі у формі Чорного Ему, якого дуже важко зустріти.</p>

<h3>Біррінґолу</h3>
<p>Біррінґолу є другою жінкою Бяаме, творця і культурного героя. Вона сидить
біля вогнища у таборі Бяаме (зірка альфа Мухи), а усі жінки, які мали дочок
і померли, приходять до цього табору на шляху до Буліма (Небо за
Варрамбулом). Вони чекають у цьому таборі, доки помруть і прийдуть до табору
усі їхні дочки, а потім продовжують подорож до Буліма.</p>

<h3>Ярран</h3>
<p>Ярран (їх ще називають мінґґа) є коренями дерева Ярран, Акації, яка є
деревом, яке Бяаме забрав до Варрамбула із першим померлим чоловіком (разом
з Какаду). Сузір’я розташовано у центрі Вугільного Мішка, а темна туманність
є дуплом у дереві, яке видно знизу і навколо якого розташовано
коріння. Після смерті починається подорож до Буліма, яка проходить через
дупло у Яррані.</p>

<h3>Старий Вірінґін</h3>
<p>Вірінґін є «мудрецем» або тубільним доктором. Цього Вірінґіна пов’язують із
Малою Магеллановою Хмарою. Він живе там, оскільки визначає, чи може хтось
пройти до Буліма. Якщо мерця не ініціалізовано, він не може пройти далі,
оскільки не знає правил, тому його буде надіслано до Вадгааґуджайлвана у
Великій Магеллановій Хмарі. Цей дух народження надішле неініціалізованих
назад на Землю до тіла новонародженої дитини, щоб пройти
ініціалізацію. Представником цього Вірінґіна на кожному тубільному кладовищі
є дерево вільги (тубільної верби).</p> 

<h3>Бірайбірай</h3>
<p>Бірайбірай є групою неініціалізованих хлопчиків, які закохані у сімох дівчат
(сестер), Міяйміяй, які відповідають скупченню зірок Плеяди. Хлопці
переслідували міяйміяй, які втекли від них на небо. Потрапивши на небо
хлопці опинилися у Оріоні, ставши трьома зірками з Поясу Оріона.  Їхнім
вогнищем є Рігель, а меч Оріона є їхньою кочергою. Міяйміяй від них захищає
Вірінґін, Старий Дтілар, втіленням якого є Альдебаран.</p>

<h3>Міяйміяй</h3>
<p>Міяйміяй — семеро дівчат (сестер), які втекли на небо переслідувані, залежно
від історії, Бірайбірай або якимись Вірінґінами чи іншими злими людьми. На
небі вони утворили скупчення Плеяди, а оскільки одна із сестер є занадто
соромливою, зазвичай, у скупченні ми бачимо лише шість зірок. Від Бірайбірай
у Оріоні сестер захищає Вірінґін, Старий Дтіллар, уособленням якого є
Альдебаран.</p>

<h3>Старий Дтіллар</h3>
<p>Старий Дтіллар є Вірінґіном, у цьому випадку Вірінґіном Бірайбірай,
неініціалізованих хлопців у Оріоні, які переслідують Міяйміяй (Семеро
сестер) у Плеядах. Уособленням Старого Дтіллара є зірка Альдебаран, альфа
Тільця. Він охороняє Міяйміяй від Бірайбірай. Перевернута "V", що
складається з альфи, епсилон та гамми Тільця, є гунею (хижею) Старого
Дтіллара.</p>

<h3>Вамба-Вамба</h3>
<p>«Вамба» означає «скажений» або «божевільний». У цьому випадку зірку Канопус
називають Вамба-Вамба з різних причин, залежно від пов’язаної із нею
історії. Планету Венера також називають Вамба. За одним із пояснень Канопус
і Венера спостерігаються улітку близько до горизонту, і через атмосферну
дифракцію можуть суттєво блимати, що також спричинює швидкі зміни
кольору. Це можна інтерпретувати як «божевілля».</p>

<h3>Вадгааґуджайлван</h3>
<p>Вадгааґуджайлван є третьою жінкою Бяаме, яку уособлює Велика Магелланова
Хмара, і яка співає для жінок, які мають народити. Завдяки її «співам» на
Землі з’являються діти. Вона спрямовує тих, кого надсилає їй Старий Вірінґін
у Малій Магеллановій Хмарі, назад на Землю у формі дітей.</p>

<h3>Бандаарр</h3>
<p>Бандаарр означає мовою каміларой або еуахлаї «Кенгуру». Цього небесного
кенгуру розташовано під поясом Ему у Чумацькому шляху. Він дивиться у бік
від Ему. Бандаарр є сірим або рудим кенгуру, залежно від культури, він має
значення у церемоніях.</p>

<h3>Мураай-Муяй</h3>
<p>Словом «мураай» у каміларой і словом «муяй» у еуахлаї називають какаду із
жовтим чубчиком. Їх уособлюють дві навігаційні зірки (альфа Центравра та
Хадар або бета Центравра). Вони перебували у сузір’ї Ворона, коли їхнє
дерево, Ярран, було перетягнуто на небо разом із першим померлим. Вони
завжди намагаються повернутися на Ярран.</p>

<h3>Варравілбаарру</h3>
<p>Варравілбаарру є духом вихору, який живе у сузір’ї Скорпіона. Зазвичай,
Бяаме не дає йому проникнути на Землю, але у вересні він протискається крізь
одну із дірок (темних туманностей) у Скорпіоні і не повертається на небо до
березня. Протягом перебування на Землі дух проявляє себе як «віллі-віллі»
(вихор) і може бути небезпечним для дітей та неініціалізованих чоловіків.</p>

<h2>Інформація для подальшого ознайомлення</h2>
<p>Докладніший опис картини зоряного неба народів каміларой та еуахлаї можна
знайти тут: <a href="https://unsw.academia.edu/RobertFuller"
class="external">https://unsw.academia.edu/RobertFuller</a>.</p>
