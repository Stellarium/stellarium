<h1>Árabe</h1>
<p>Esta cultura do ceo árabe, que se usa dende hai máis de mil anos, estivo moi
influenciada pola astronomía grega, particularmente pola astronomía de
Ptolomeo.</p>
<p><a href="http://www.ianridpath.com/startales/startales1b.htm"
class='external text' rel="nofollow"><img src="Book_of_Fixed_Stars3.png" width="210" height="152" /></a> A representación de Orión, vista desde a Terra (esquerda) e unha imaxe
espello, dunha copia do século XIII do Libro das estrelas fixas de
al-Sufi. Nesta versión, o escudo de Orion converteuse nunha manga longa,
típica do vestido islámico.</p>
<p>Ptolomeo, o astrónomo grego que viviu e traballou arredor do 100-178 d.C. en
Alexandría, Exipto, recolleu descricións antigas gregas de 1.022 estrelas no
seu famoso libro O Gran Sistema da Astronomía, popularizado baixo o seu
título árabe abreviado, o Almagest. O catálogo de estrelas de Ptolomeo
ordénaas en 48 constelacións, con estimacións do seu brillo, baseado en gran
parte nas observacións dos astrónomos gregos anteriores, como Hiparco.</p>
<p>O libro de Ptolomeo foi traducido dúas veces ó árabe no século IX e fíxose
famoso. Moitas das descricións de estrelas en árabe no Almagest foron usadas
ampliamente como nomes para estrelas.</p>
<h3>Constelacións</h3>
<p>Esta cultura do ceo árabe usa as clásicas 48 constelacións dos gregos. Estas
constelacións foron descritas por varios autores árabes e islámicos. Un dos
que deixou unha influencia indeleble na observación e estudo árabe das
estrelas é o astrónomo Abū al-Husayn 'Abd Al-Rahmān al-Sūfī (903-986), tamén
coñecido polo seu nome latinizado de Azophi, que revisou sistematicamente o
catálogo de estrelas de Ptolomeo. Al-Sūfī produciu unha versión revisada e
actualizada do Almagest de Ptolomeo nun libro importante chamado Kitab suwar
al-kawakib (O libro das estrelas fixas), completado arredor do 964
CE. Construído sobre a base do patrimonio astronómico grego, o traballo de
Al-Sūfī contiña unha lista dos nomes de estrelas dos árabes, magnitudes
determinadas polo propio al-Sūfī e dous debuxos de cada constelación, un tal
e como se ve no ceo e outro invertido de dereita a esquerda, como aparecería
nun globo celeste. A copia máis antiga que sobreviviu foi feita polo seu
fillo cara ó 1010 a.C. e está conservada na Biblioteca de Bodleian, Oxford
(MS Marsh 144).</p>
<p align="center"><a href="http://www.atlascoelestis.com/alsufi%20Suwar.htm">Nesta ligazón
podes ver as fermosas ilustracións de constelacións e mostras de táboas de
estrelas nun antigo manuscrito do libro de Al-Sufi.</a></p>
<p align="center"><img src="al_sufi_altre_006_copia.png" width="210" height="152" /><br />Cetus como se ve no ceo</p>
<h3>A orixe dos nomes de estrelas</h3>
<p>Independentemente da orixe, case todos os nomes de estrelas pertencen a
antigas tradicións. Son unha parte do patrimonio cultural colectivo da
humanidade.</p>
<p>Os nomes oficiais de estrelas limítanse esencialmente ós nomes antigos e
normalmente só as estrelas brillantes teñen nome. A maioría dos nomes de
estrelas están relacionados coa súa constelación, por exemplo, a estrela
Deneb significa "cola" e etiqueta esa parte de Cygnus (o Cisne).</p>
<p>Outros describen a propia estrela como Sirius, que se traduce literalmente
como "abrasadora", debido a que é a estrela máis brillante do ceo. Moitas
estrelas destacadas levan nomes árabes, nos que "al" se corresponde co
artigo "o" e aparece a miúdo diante, por exemplo, "Algol", "O Vampiro". A
súa inclusión volveuse algo arbitraria co paso do tempo, de aí que varios
nomes de estrelas de orixe árabe se dean noutros lugares con ou sen o
prefixo "al". A maioría dos outros nomes de estrelas herdados do pasado
teñen etiquetas gregas, latinas ou chinesas.</p>
<p>Cando os textos árabes foron traducidos ó latín a partir do século XII, a
tradición árabe dos nomes de estrelas pasou ó mundo latino. Non obstante,
isto sucedeu a miúdo de xeito moi corrupto, o que cambiou o significado ou,
en casos extremos, orixinou palabras sen significado. Outros nomes foron
transferidos erroneamente dunha estrela a outra, de xeito que un nome
podería referirse incluso a unha constelación diferente (grega ou árabe) e
non ó lugar onde realmente estaba a estrela.</p>
<p>Con todo, mesmo con estas carencias, a maioría dos nomes de estrelas
adoptados dende o Renacemento teñen orixe árabe.</p>
<p>A tradición local dos pobos das terras islámicas da Península Arábiga e do
Oriente Medio tiña os seus propios nomes para varias estrelas brillantes
como Aldebaran, e normalmente consideraban as estrelas simples como
representantes de animais ou persoas. Por exemplo, as estrelas que coñecemos
como &alpha; e &beta; Ophiuchi foron consideradas por eles como un pastor e
o seu can, mentres que as estrelas veciñas compoñían bordos dun campo con
ovellas. Algúns dos nomes árabes xa tiñan tantos séculos que se perderon os
seus significados incluso para al-Sūfī e os seus contemporáneos, e aínda
hoxe se descoñecen. Outros nomes de estrelas empregados por al-Sūfī e os
seus compatriotas foron traducións directas das descricións de Ptolomeo. Por
exemplo, o nome da estrela Fomalhaut provén do árabe que significa "boca dos
peixes do sur", que é onde Ptolomeo a describira no Almagest.</p>
<h3>Ligazóns externas</h3>
<ul>
<li><a href="http://en.wikipedia.org/wiki/Abd_al-Rahman_al-Sufi" class='external
text' rel="nofollow">Abd al-Rahman Al-Sufi</a> artigo na Wikipedia</li>
<li><a href="http://www.atlascoelestis.com/alsufi%20Suwar.htm" class='external
text' rel="nofollow">Ilustracións das Constelacións de Al-Sufi</a>: Imaxes
dun manuscrito do libro de Al-Sufi con mostras de ilustracións artísticas e
exemplos de táboas de estrelas.</li>
<li><a href="http://gallica.bnf.fr/ark:/12148/btv1b60006156.image.f7.pagination"
class='external text' rel="nofollow">O manuscrito orixinal "Ulg Beack" de
"Kitab suwar al-kawakib" (O libro das estrelas fixas)</a> Paris Digital
Library "Gallica".</li>
<li><a href="http://en.wikipedia.org/wiki/List_of_Arabic_star_names"
class='external text' rel="nofollow">Listaxe de Nomes Árabes de
Estrelas</a>: artigo na Wikipedia.</li>
<li><a
href="http://penelope.uchicago.edu/Thayer/E/Gazetteer/Topics/astronomy/_Texts/secondary/ALLSTA/home.html"
class='external text' rel="nofollow">Nomes de Estrelas — A súa tradición e
significado</a>: Richard Hinckley Allen: Star Names — Their Lore and
Meaning.</li>
<li><a
href="http://www.muslimheritage.com/article/arabic-star-names-treasure-knowledge-shared-world"
class='external text' rel="nofollow">Artigo sobre o patrimonio da ciencia
islámica</a>: Nomes Árabes de Estrelas: Un tesouro do coñecemento compartido
polo mundo.</li>
</ul>
<h3>Grazas a</h3>
<ul>
<li><a href="http://www.jas.org.jo/forum/viewtopic.php" class='external text'
rel="nofollow">O Foro de Astronomía Árabe.</a></li>
<li><a href="http://www.icoproject.org/star.html" class='external text'
rel="nofollow">The Islamic Cresent's Observation Project "ICOP"</a> por
outorgar un permiso para usar listas de constelacións "árabes" e nomes
estelares.</li>
<li>equipo de tradución árabe de Stellarium</li>
</ul>
<h3>Orixe</h3>
<ul>
<li><a href="http://gallica.bnf.fr/ark:/12148/btv1b60006156.image.f7.pagination"
class='external text' rel="nofollow">Bibliothéque Nationale de France;
Départment des manuscrits, Arabe 5036</a></li>
</ul>
<h3>Autores</h3>
<p>Os nomes árabes de estrelas foron recompilados e engadidos a Stellarium por
Khalid Alajaji</p>
<p>As liñas e as imaxes das constelacións árabes foron feitas por Kutaibaa
Akraa (kutaibaa@gmail.com)</p>
<p>Tradución ó Inglés de Kutaibaa Akraa</p>