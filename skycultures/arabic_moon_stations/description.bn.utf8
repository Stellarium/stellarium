<h2>আরবীয় - চাঁদ সম্পর্কিত</h2>
<p>এক্ষেত্রে চাঁদের মাসিক গমনপথ সংলগ্ন আকাশকে ২৮টি অংশে ভাগ করা হয়েছে, যার প্রত্যেকটি অংশ চাঁদের প্রতিদিনের অবস্থানকে নির্দেশ করে । সূর্যের সারা বছরের গমনপথেও এই অংশগুলি পড়ে এবং প্রতিটি অংশে সূর্য  প্রায় ১৩-১৪ দিন করে অবস্থান করে । কারণ ২৭ x ১৩ দিন + ১৪ দিন = ৩৬৫ দিন ।</p>

<p>প্রত্যেকটি অংশ সেই অংশে থাকা এক বা একাধিক তারা দিয়ে গঠিত ।</p>

<h3>ঐতিহাসিক তথ্য</h3>

<p><em>মনজিল আল কোমার</em>, অর্থাৎ চন্দ্র মাস বা চন্দ্র অবস্থান, যা আসলে আকাশের ২৮টি আলাদা আলাদা অংশ, এবং চাঁদ প্রতি রাতে এর একটি করে অংশের মধ্য দিয়ে তার ২৮দিনের আবর্তন সম্পূর্ণ করে । প্রাক-ইসলামিক যুগ থেকেই আরবরা এটি ব্যবহার করে আসছেন ।  মালিক ইবন আনাসের সময়ে আবেদাল মালিক ইবন হাবিব (পুন ৮৫২), সম্পূর্ণ চন্দ্রমাসের একটি তালিকার কথা উল্লেখ করেছেন <sup><a href="#footnote-1">[১]</a></sup> ।</p>

<p>এর মাধ্যমে ঋতু ঠিক করা হত, আবহাওয়া নির্ধারণ করা হত, বিশেষত বর্ষার পূর্বাভাস দিতে ব্যবহার করা হত<sup><a href="#footnote-2">[২]</a></sup> । আরবদের কথা অনুযায়ী :
প্রত্যেক <em>নাও</em> বা মাসে [১৩ বা ১৪ দিনের সময়কাল] আলাদা আলাদা আবহাওয়া, বৃষ্টিপাত, তাপমাত্রা দেখা যায় ।<sup><a href="#footnote-4">[৪]</a></sup> এইভাবে বছরের ৩৬৫ দিনকে ২৮টি মাসে বিভক্ত করা হয়েছিল, যেগুলির একটি ১৪ দিনের (<em>আল জবাহ</em> <sup><a href="#footnote-3">[৩]</a></sup><sup><a href="#footnote-4">[৪]</a></sup>) ও বাকিগুলি ১৩ দিনের ছিল । মাসগুলিকে একসাথে বলা হত <em>আনাওয়া</em>, <em>নাও</em> কথার বহুবচন । যখন একটি মন্ডল ভোরবেলা পশ্চিমদিকে অস্ত যায় ও তার উল্টোদিকে থাকা মন্ডল পূর্বদিকে উদিত হয় তখন একটি <em>নাও</em> শুরু হয় এবং অস্তগামী মন্ডলের নামানুসারে <em>নাও</em> এর নাম ধার্য হয় । এইভাবে একের পর এক ২৮টি মন্ডলের উদয় ও অস্তের সাথে ২৮টি মাস বা একটি বছর সম্পূর্ণ হয় ।</p>

<p>চন্দ্র মাস, মন্ডলগুলির উদয়, অস্ত সমেত সেগুলির বিভিন্ন ব্যবহারিক জ্ঞান ইবন কুতুব বচিত <em>বই আনাওয়া</em> বইয়ে পাওয়া যায় । ভাগ্যক্রমে অন্যান্য অনেক বইয়ের মত এই বইটির পান্ডুলিপি কালের গর্ভে হারিয়ে যায় নি, এটির একটি সংস্করণ ১৯৫৬ সালে ভারতে প্রকাশিত হয়েছিল <sup><a href="#footnote-5">[৫]</a></sup>। </p>

<p>উপযোগীতার কারণে চন্দ্রমাসের ব্যবহার আজও বন্ধ হয়ে যায় নি । এগুলি মনে রাখার জন্য ছোটো ছোটো ছড়া ও প্রবন্ধ রচনা করা হয়েছিল । যেগুলিতে মাস অনুযায়ী কৃষিকাজ, যাত্রাকাল ও স্বাস্থ্য সম্বন্ধে নানা উপদেশ উল্লেখিত আছে । মামুদ আল মুকরি (১৫৭৮-১৬৩৮) রচিত এইরকম একটি ছড়ার উল্লেখ, গুস্তাভ অ্যাডল্ফ ক্যালাসান্তি মটিলিনস্কি রচিত (১৮৯৯) বই  "Les mansions lunaires chez les Arabes" এ পাওয়া যায় । <sup><a href="#footnote-6">[৬]</a></sup><sup><a href="#footnote-7">[৭]</a></sup> এছাড়াও এব্যাপারে শায়েখ আল সেথরি (d. ~১৮৯১) রচিত "চাষীদের পঞ্জিকা" শীর্ষক একটি প্রবন্ধ রয়েছে <sup><a href="#footnote-8">[৮]</a></sup> । </p>

<h3>বর্তমান মন্ডল সমূহ</h3>
<p>চন্দ্রমাস নির্ভর কৃষি সংক্রান্ত পঞ্জিকা এখনও ব্যবহার করা হয় । সৌদি আরবের আধিকারিক ক্যালেন্ডারেও এই সময়গুলি অন্তর্ভুক্ত করা হয়েছে । <sup><a href="#footnote-9">[৯]</a></sup> যেমন ৭ই জুন থেকে ১৩ দিনের মাস হল <em>আল থেরিয়া</em> (কৃত্তিকা তারাগুচ্ছ) : "এই সময় গরমের সাথে ও বাতাসের বেগ বাড়তে থাকে । বুনো ঘাস শুকিয়ে যায । কুয়োর জলস্তর কমতে থাকে । বৃষ্টির সম্ভাবনা নেই বললেই চলে । তাই যথাযথ ভাবে গাছ রোপন করতে হবে । তবে বসন্তকালীন পোকা মাকড়ের সংখ্যা কমে যায় । গাছে খেজুর ও আঙুর পাকতে শুরু করে ।"<sup><a href="#footnote-10">[১০]</a></sup> </p>

<h3>তথ্যসূত্র</h3>
<p> ইবন কুতুবের (প্রকাশনা ৮২৮ পুন. ৮৮৪ কিংবা ৮৮৯) লেখা <em>বই আনাওয়া</em> থেকে চন্দ্র অবস্থানগুলির বিশদ বর্ণনা পাওয়া গেলেও আকাশে এর সঠিক অবস্থান জানা যায় আল সুফির (প্র ৯৮৬) লেখা <em>স্থির নক্ষত্রের বই</em> থেকে । কারণ আল সুফি তাঁর বই এ টলেমীয় প্রবর্তিত মন্ডলের প্রেক্ষাপটে আারবীয় নক্ষত্রগুলির অবস্থান দেখিয়েছেন ।</p> 

<p>একটি উদাহরণ দিলে সহজে বোঝা যাবে । আল সুফির লেখা অনুসারে <em>আল গফর</em> মন্ডলের অবস্থান কন্যারাশির ২২তম , ২৩তম [সিংহের লেজ] ও ২৫তম [বাম পা] তারা নিয়ে গঠিত । "<sup><a href="#footnote-11">[১১]</a></sup><sup><a href="#footnote-12">[১২]</a></sup> টলেমী প্রবর্তিত মন্ডলগুলিতে তারাগুলির স্থানাঙ্ক জানা থাকায় আরবীয় তারাগুলির অবস্থান খুব সহজে নির্ণয় করা গেছে ।</p>

<h3>নামকরণ সম্পর্কিত কিছু কথা</h3>
<p>প্রাচীন আরবরা কাছাকাছি থাকা তারাদের কোনো না কোনো নাম দিয়ে দিতেন । যেমন - কালপুরুষের বেল্টের তিনটি তারাকে (δ_Ori, ε_Ori এবং ζ_Ori) একসাথে পুঁতির মালা বা <em>আল নাজুম</em> (النظم) নাম দিয়েছিলেন । এখানের তারা তিনটিকে যথাক্রমে ১ম পুঁতি, ২য় পুঁতি, ৩য় পুঁতি নাম দেওয়া হয়েছে ।</p>

<p>সমস্ত তারাগুলির নাম প্রাচীন আরব থেকে নেওয়া হলেও এতে কিছুটা গ্রীক প্রভাবও লক্ষ্য করা যায় । যদিও বেশিরভাগ নামগুলি আল সুফি রচিত বই <em>স্থির নক্ষত্রের বই</em> থেকে নেওয়া তবে নিম্নলিখিত কিছু তারার উল্লেখ অন্যান্য কিছু লেখায় পাওয়া গেছে ।<ol>
 <li>শপথের তারা, α_Eri বা <em>আল মুখালিফ</em>  (المحلف): টলেমী বা আল সুফির লেখায় এটির উল্লেখ পাওয়া যায় না, কারণ তারাটিকে ওনাদের দেশ থেকে দেখা সম্ভব ছিল না । অধ্যাপক Kunitzsch এর মতে এটি আসলে প্রাচীন কিছু লেখায় উল্লেখিত <em>আল মুখনাতুহ</em>  (المحنث) নামক তারা ।<sup><a href="#footnote-13">[১৩]</a></sup> এটি বর্তমানে <em>আল মুখালিফ</em> (المحلف) নামে আরবদের কাছে পরিচিত ।</li>
 <li>প্রথম জোড়া, α_UMa এবং β_UMa বা <em>আল ওউলান</em> (الأولان): এই তারা দুটির উল্লেখ বিখ্যাত পরিব্রাজক ইবন মাজিদের (পুন ~১৫০০) কাছ থেকে পাওয়া যায় । <sup><a href="#footnote-14">[১৪]</a></sup> তারাটি লোহিত সাগর অঞ্চলের জেলেদের কাছে এখনও এই নামেই পরিচিত ।</li>
<li>নিস্প্রভ তারা, δ_UMa বা <em>আল খাফি</em> (الخافي): এই তারাটির উল্লেখ বিখ্যাত পরিব্রাজক ইবন মাজিদের (পুন ~১৫০০) কাছ থেকেই পাওয়া যায় । <sup><a href="#footnote-15">[১৫]</a></sup></li>
<li>হরিণের দল, 42_Ori, θ2_Ori এবং ι_Ori বা <em>আল জাওয়াজি</em> (الجوازي): এই নামগুলি ইবন কুতুব এর রচিত বই আনওয়া তে পাওয়া গেছে ।<sup><a href="#footnote-16">[১৬]</a></sup></li>
<li>উটপাখি পালক, λ_Sgr বা <em>র‍্যাই আল নইম</em> (راعي النعايم): মামুদ আল মুকরি <sup><a href="#footnote-6">[৬]</a></sup> ও মুহাম্মদ আল কোয়াধি <sup><a href="#footnote-22">[২২]</a></sup> রচিত একটি কবিতায় এর উল্লেখ পাওয়া যায় । এটি ২০তম চন্দ্র অবস্থানের নবম তারা । আরও তথ্যের জন্য Kunitzsch তালিকা দেখুন ।<sup><a href="#footnote-25">[২৫]</a></sup></li>
</ol></p>

<p>তারাদের নাম ইংরাজীতে অনুবাদে সাধ্যমত চেষ্টা করা হয়েছে । অনেক ক্ষেত্রে নামের একাধিক অর্থ পাওয়া গেছে, সেক্ষেত্রে যেটি সবথেকে যথাযথ মনে হয়েছে সেটিই ব্যবহার করা হয়েছে । সুতরাং যেকোনো তারাকে অন্য কোনো নামে অন্যত্র পাওয়া যেতেই পারে । যেমন:
<ol>
 <li> Star α_Aur (ব্রহ্মহৃদয়): আরবী নাম <em>আল আয়াখু</em> (আল সুফি, ইবন কুতুব ও অন্যান্য বিশিষ্ট্য ব্যক্তিদের বর্ণনা অনুসারে) , এর অর্থ "বাধা প্রদানকারী" । প্রাচীন আরব্য কিংবদন্তী অনুসারে আলদুবরান কে <em>আল থেরিয়া</em> বা কৃত্তিকা এর কাছে যেতে <em>আল আয়ুখু</em> বাধা দেয় ।<sup><a href="#footnote-17">[১৭]</a></sup><sup><a href="#footnote-18">[১৮]</a></sup></li>
 <li> Star ε_UMa (অ্যালিয়থ): আরবী নাম <em>আল জুন</em> (الجون) (আল সুফি এর বর্ণনা অনুসারে), এর অর্থ সাধারণত কালো রঙের ঘোড়া বা উট ।  Kunitzsch এটির জার্মান অনুবাদ করেছিলেন "ডের র‍্যাপো" বা কালো ঘোড়া । তবে এর অর্থ সাদা বুনো গাধা কিংবা বুনো গাধাও হতে পারে । এই তারাটি খুবই উজ্জ্বল, তাই এখানে বুনো গাধা নামটি ব্যবহার করা হয়েছে ।<sup><a href="#footnote-19">[১৯]</a></sup><sup><a href="#footnote-20">[২০]</a></sup></li>
 <li> Stars λ_Ori, φ1_Ori এবং φ2_Ori: আরবী নাম <em>আল হাকাহ</em> (ইবন কুতুব এর বর্ণনা অনুসারে), এর অর্থ "ঘোড়ার বুকে গোল ছাপ" বা "ঘোড়ার বুকের একপাশের অংশ" বা মতান্তরে "বুকে সহিসের পা এর দাগ" । মামুদ আল মুকরির এক কবিতায় তারাগুলিকে ঘোড়ার গায়ে সহিসের পা এর ছাপ হিসাবে দেখানো হয়েছে । <sup><a href="#footnote-6">[৬]</a></sup> তাছাড়া Kunitzsch এই অর্থটিই "নক্ষত্রদের আধুনিক নামকরণ অভিধান" এ সংকলিত করেছেন ।<sup><a href="#footnote-21">[২১]</a></sup></li>
</ol></p>

<p> আল সুফির লেখা থেকে ব্যবহৃত চাঁদ অবস্থানগুলি সম্পর্কে কিছু কথা :
<ol>
 <li>আল সুফি ও ইবন কুতুবের নথি অনুযায়ী ৪র্থ অবস্থান বা <em>আল দুবরান</em> ([কৃত্তিকার] অনুগামী) α_Tau (আলদুবরান বা রোহিনী) তারাটি নিয়ে গঠিত । তবে মামুদ আল মুকরি <sup><a href="#footnote-6">[৬]</a></sup> এবং মহম্মদ আল কোয়াধি (d. ~১৮৬৮)<sup><a href="#footnote-22">[২২]</a></sup> এর কবিতায় উল্লেখিত ইংরাজী V আকারের হেইডিস তারামন্ডলটি এখানে সংযোজন করা হয়েছে ।</li>
 <li> আল সুফির নথি অনুযায়ী ৮ম অবস্থান বা <em>আল নাথরাহ</em> (সিংহের নাকের ডগা) পুষ্যা তারাগুচ্ছ নিয়ে গঠিত । পরে ইবন কুতুব γ Cnc (অ্যাসেলাস বোরিয়ালিস) এবং δ Cnc (অ্যাসেলাস অস্ট্রালিস) তারা দুটি এর সাথে সংযোজন করেন ।<sup><a href="#footnote-23">[২৩]</a></sup></li>
 <li> আল সুফির নথি অনুযায়ী ২০তম অবস্থান বা <em>আল নইম</em> (উটপাখি) ζ Sgr (অ্যাশেলা), φ Sgr, δ Sgr (কাউস মেদিয়া) তারা তিনটি নিয়ে গঠিত । তবে ইবন কুতুবের মতানুসারে এটি ς_Sgr, φ_Sgr, τ_Sgr, ζ_Sgr, γ_Sgr, δ_Sgr, ε_Sgr, η_Sgr এই আটটি তারা নিয়ে গঠিত । এছাড়াও <sup><a href="#footnote-24">[২৪]</a></sup> মামুদ আল মুকরি<sup><a href="#footnote-6">[৬]</a></sup> এবং মহম্মদ আল কোয়াধি <sup><a href="#footnote-22">[২২]</a></sup> রচিত কবিতা থেকে নবম তারা λ_Sgr এর উল্লেখ পাওয়া যায় ।</li>
 <li>একাদশ অবস্থান বা <em>আল বালদাহ</em> (শূন্যস্থান) হল <em>আল নইম</em> এবং <em>সাদ আল জ্যেবিহ্</em> এর মাঝের ফাঁকা অংশ । তাই সেখানের কিছু আবছা তারা নিয়ে এটির প্রতিকৃতি গঠন করা হয়েছে ।</li>
</ol></p>

<h3>২৮টি চন্দ্র অবস্থান</h3>
<ol>
 <li><em>আল শারতিনা</em> বা <em>আল আশরাত</em> (দুই চিহ্ন বা চিহ্ন দ্বয়) ৩টি নক্ষত্র নিয়ে গঠিত: α Ari (হামাল), β Ari (শারতিনা) এবং γ<sub>2</sub> Ari (মেসারথিম)</li>
 <li><em>আল বোতিনা</em> (ভেড়ার উদর) ৩টি নক্ষত্র নিয়ে গঠিত: ε Ari, δ Ari (বোতিনা), এবং ρ<sub>3</sub> Ari</li>
 <li><em>আল থেরিয়া</em> (কৃত্তিকা) কৃত্তিকা তারকাগুচ্ছ নিয়ে গঠিত</li>
 <li><em>আল দুবরান</em> ([কৃত্তিকা এর] এর অনুগামী) α_Tau (আলদুবরান বা রোহিনী) ও হাইডিস বা রোহিনী তারকাগুচ্ছ নিয়ে গঠিত</li>
 <li><em>আল হেখায়া</em> (ঘোড়ার গায়ের দাগ) কালপুরুষের মাথার ৩টি নক্ষত্র নিয়ে গঠিত: λ Ori (মেইসা), φ<sub>1</sub> Ori এবং φ<sub>2</sub> Ori</li>
 <li><em>আল হ্যনাহ</em> (উটের ঘাড়) ২টি নক্ষত্র নিয়ে গঠিত: γ Gem (আলহানা) এবং ξ Gem</li>
 <li><em>আল জ্যিরাহ</em> (সিংহের স্কন্ধ) মিথুন রাশির মাথার ২টি নক্ষত্র নিয়ে গঠিত: α Gem (বিষ্ণুতারা) এবং β Gem (সোমতারা)</li>
 <li><em>আল নাথরাহ</em> (সিংহের নাকের ডগা) পুষ্যা তারকাগুচ্ছ এবং ২টি নক্ষত্র নিয়ে গঠিত: γ Cnc (অ্যাসেলাস বোরিয়ালিস) এবং δ Cnc (অ্যাসেলাস অস্ট্রালিস)</li>
 <li><em>আল তার্ফ</em> (সিংহের চাহনি) ২টি নক্ষত্র নিয়ে গঠিত: κ Cnc এবং λ Leo (আলতার্ফ)</li>
 <li><em>আল জাবাহ</em> (সিংহের কপাল) ৪টি নক্ষত্র নিয়ে গঠিত: ζ Leo (আধাফেরা), γ<sub>1</sub> Leo (আলজবাহ), η Leo এবং α Leo (মঘা)</li>
 <li><em>আল জ্যাব্রাহ</em> (সিংহের কেশর) ২টি নক্ষত্র নিয়ে গঠিত: δ Leo (জ্যোসমা) এবং θ Leo (শারতিনা)</li>
 <li><em>আল শারাফাহ</em> (শীতের সূচক) ১টি নক্ষত্র নিয়ে গঠিত: β Leo (ডেনাবোলা)</li>
 <li><em>আল আউয়া</em> (বাঁক) ৫টি নক্ষত্র নিয়ে গঠিত: β Vir (জাভিওয়া), η Vir (জানিয়াহ), γ Vir (পোরিমা), δ Vir এবং ε Vir (ভিন্ডেমিয়াট্রিক্স)</li>
 <li><em>আল সিমাখ</em> (নিরস্ত্র মহান ব্যক্তি) ১টি নক্ষত্র নিয়ে গঠিত: α Vir (চিত্রা)</li>
 <li><em>আল গফর</em> (সিংহের পুচ্ছ) ৩টি নক্ষত্র নিয়ে গঠিত: ι Vir (শুরমা), κ Vir এবং λ Vir</li>
 <li><em>আল জুব্যানাহ</em> (বৃস্চিকের দাঁড়াঁ) ২টি নক্ষত্র নিয়ে গঠিত: α<sub>2</sub> Lib (জুবেনিলজেনুবি) এবং β Lib (জুবেনেস্চামালি)</li>
 <li><em>আল ইকালেই</em> (রত্নখচিত মুকুট) ৩টি নক্ষত্র নিয়ে গঠিত: β<sub>1</sub> Sco (আকরাব), δ Sco (দেসচুবা) এবং π Sco, তবে আল সুফি অনুযায়ী : θ Lib, κ Lib এবং 42 Lib</li>
 <li><em>আল কাল্ব</em> (বৃস্চিকের হৃদয়) ১টি নক্ষত্র নিয়ে গঠিত: α Sco (জ্যেষ্ঠা বা Antares)</li>
 <li><em>আল সাওলাহ</em> (বৃস্চিকের হূল) ২টি নক্ষত্র নিয়ে গঠিত: λ Sco (শউলা) এবং υ Sco (লেস্যাথ)</li>
 <li><em>আল নইম</em> (উটপাখি) ζ Sgr (অ্যাসেলা), φ Sgr, δ Sgr (কাউস মেদিয়া) ও ε Sgr (কাউস অস্ট্রালিস) এর আশেপাশের অংশ</li>
 <li><em>আল বালদাহ</em> (ফাঁকা স্থান) <em>আল নইম</em> ও <em>সাদ আল জ্যেবিহ্ এর মাঝের ফাঁকা অংশ</li>
 <li><em>সাদ আল জ্যেবিহ্</em> (কসাই এর ভাগ্যতারা) ২টি নক্ষত্র নিয়ে গঠিত: α<sub>1</sub> Cap (অ্যালগেদি) এবং β Cap (দাবিহ)</li>
 <li><em>সাদ ব্যলা</em> (পেটুকের ভাগ্যতারা) ৩টি নক্ষত্র নিয়ে গঠিত: ν Aqr, μ Aqr এবং ε Aqr (আলবেলি)</li>
 <li><em>সাদ আল সৌদ</em> (ভাগ্যবানের ভাগ্যতারা) ৩টি নক্ষত্র নিয়ে গঠিত: β Aqr (সাদালসুদ), ξ Aqr এবং λ Cap</li>
 <li><em>সাদ আল আখেবিয়াতো</em> (তাঁবুর বাসিন্দাদের ভাগ্যতারা) ৪টি নক্ষত্র নিয়ে গঠিত: γ Aqr (সাদাচিবা), π Aqr, ζ<sub>2</sub> Aqr এবং η Aqr</li>
 <li><em>আল মুকাদ্দম</em> (কুম্ভের সামনের দিক) ২টি নক্ষত্র নিয়ে গঠিত: α এবং (আলফার্জ) এবং γ Peg (আলজেনিব)</li>
 <li><em>আল খ্যারাহু</em> (কুম্ভের পশ্চাৎ দিক) ২টি নক্ষত্র নিয়ে গঠিত: β Peg (শ্চেট) এবং α Peg (মার্কাব)</li>
 <li><em>আল রাশা</em> বা <em>বতন আল হুত</em> (কুয়োর দড়ি বা মাছের পেটি), বশিষ্ট তারা এবং তারা দিয়ে তৈরী দুটি বাঁক নিয়ে গঠিত যা মাছের আকার গঠন করে ।</li>
</ol>

<h3>বিশালাকায় সিংহ ও আল জাওয়াজা প্রাচীন আরব জ্যোতিষের অংশ ।</h3>
<p>লক্ষ্য করলে দেখা যাবে যে ৭ম থেকে ১৫তম মাসের নাম গুলি সিংহের কোনো না কোনো অংশের সাথে জড়িত । এই বিশালাকায় সিংহটি আকাশের প্রায় ১০০ ডিগ্রি অঞ্চল দখল করে থাকে, যা দৃশ্যমান আকাশের অর্ধেকেরও বেশি । এই মাস নির্দেশক তারা গুলি ঠিকমত জুড়লে সিংহের প্রতিকৃতিটিও তৈরি করা সম্ভব ।</p>

<p><em>আল হাকাহ</em> ও <em>আল হানাহ</em>, এই দুটি মাস আল জাওয়াজার অংশ । আল জাওয়াজার প্রতিকৃতিটি সমগ্র কালপুরুষ  মন্ডল ছাড়াও আশেপাশের কিছু তারার সংযোগে তৈরী, যা আসলে সিংহের দিকে তীর ধনুক তাক করে থাকা এক সাহসী নারীর প্রতিরূপ ।</p>

<p>রোনাল্ড ল্যাফিটি এই দুই প্রতিকৃতি সম্পর্কে তাঁর প্রবন্ধ <a href="http://www.muslimheritage.com/article/our-arab-heritage-celestial-vault"
class='external text' rel="nofollow">জ্যোতির্বিজ্ঞানে আামাদের আরব ঐতিহ্য</a> এ আলোচনা করেছেন । তাঁর বই "Le Ciel des Arabes" এ আরবীয় নক্ষত্র ও জ্যোতিষ সম্পর্কে বিশদে আলোচনা করা আছে ।</p>

<h3>প্রস্তুতকারক</h3>
<p>এটি প্রস্তুত করেছেন: Khalid AlAjaji.</p>

<hr>

<p id="footnote-1">[১] Kunitzsch P. আরব এবং নক্ষত্রসমূহ, বিভিন্ন নর্দাম্পটন পুনমুদ্রণ, ১৯৮৯, আল-মনজিল, সংখ্যা XX পৃষ্ঠা ১-৭</p>
<p id="footnote-2">[২] Helaine Selin, প্রাচ্য বিজ্ঞান, প্রযুক্তি এবং চিকিৎসাবিদ্যার ইতিবৃত্ত ও বিশ্বকোষ, চন্দ্র তিথির ইসলামিক ইতিহাস, Kunitzsch P. পৃষ্ঠা ৫২০</p>
<p id="footnote-3">[৩] Edward W. Lane, আরবি-ইংরেজি অভিধান (লন্ডন: Willams & Norgate ১৮৬৩) পৃষ্ঠা ২৮৬১</p>
<p id="footnote-4">[৪] ইবন কুতুব (প্রকাশনা ৮২৮ পুন. ৮৮৪ কিংবা ৮৮৯), কিতাব-আল-আনওয়া, পৃষ্ঠা ৬,৭ (ভারতের হায়দ্রাবাদ/দাক্ষিনাত্য এ ১৯৫৬ সালে প্রকাশিত মুল বইয়ের আরবী সংস্করণ)</p>
<p id="footnote-5">[৫] Helaine Selin, প্রাচ্য বিজ্ঞান, প্রযুক্তি এবং চিকিৎসাবিদ্যার ইতিবৃত্ত ও বিশ্বকোষ, চন্দ্র তিথির ইসলামিক ইতিহাস, Kunitzsch P. পৃষ্ঠা ৪২৯</p>
<p id="footnote-6">[৬] [Ta̕rīf manāzil alkamar] Les mansions lunaires des Arabes; Muhammad al-Mukrī.; A de Calassanti-Motylinski published in Alger, Imprimerie orientale, ১৮৯৯ ।</p>
<p id="footnote-7">[৭] <a href="http://www.uranos.fr/DOCU_03_T03.htm" class='external text' rel="nofollow">http://www.uranos.fr/DOCU_03_T03.htm</a></p>
<p id="footnote-8">[৮] Salih Al-Shethri, চাষের পঞ্জিকা <em>জাদওয়াল ফি ইল্ম আল-হার্থ আলা হিসাব আল-শুথুর</em> (جدول في علم الحرث على حساب الشثور) ISBN 9960-49-971-5</p>
<p id="footnote-9">[৯] <a href="http://www.ummulqura.org.sa/" class='external text' rel="nofollow">সৌদি আরবের দাপ্তরিক ক্যালেন্ডার</a></p>
<p id="footnote-10">[১০] চন্দ্র মাস ও কৃষি ঋতু । চেম্বার অফ কমার্সের কৃষি প্রশাসন, রিয়াধ, সৌদি আরব, ২০০২ থেকে প্রকাশিত ইস্তাহার</p>
<p id="footnote-11">[১১] আল-সুফি, স্থির নক্ষত্রের বই, আরবী মুদ্রন পৃষ্ঠা ১৯৪ মুদ্রন দরিয়ৎ আল-মাহারিফ আল-ওথমানইয়া ভারতের হায়দ্রাবাদ/দাক্ষিনাত্য ১৯৫৪</p>
<p id="footnote-12">[১২] Schjellerup, Description des etoiles fixes, ১৮৭৪, পৃষ্ঠা ১৬৩ (ফরাসী অনুবাদ)</p>
<p id="footnote-13">[১৩] Kunitzsch P. আরব এবং নক্ষত্রসমূহ, বিভিন্ন নর্দাম্পটন পুনমুদ্রণ, ১৯৮৯, আখেরনার তারা সম্পর্কিত মধ্যযুগীয় আরব্য ধ্যান ধারণা</p>
<p id="footnote-14">[১৪] Kunitzsch P. Untersuchungen zur Sternnomenklatur der Araber ১৯৬১, সংখ্যা ২২, পৃষ্ঠা ৪০</p>
<p id="footnote-15">[১৫] Kunitzsch P. Untersuchungen zur Sternnomenklatur der Araber ১৯৬১, সংখ্যা ১২৭, পৃষ্ঠা ৬৯</p>
<p id="footnote-16">[১৬] ইবন কুতুব (প্রকাশনা ৮২৮ পুন. ৮৮৪ কিংবা ৮৮৯), কিতাব আল-আনাওয়া, পৃষ্ঠা ৪৫ (ভারতের হায়দ্রাবাদ/দাক্ষিনাত্য এ ১৯৫৬ সালে প্রকাশিত মুল বইয়ের আরবী সংস্করণ))</p>
<p id="footnote-17">[১৭] লিসান-আল-আরব <em>আয়ক</em> (عوق) ।</p>
<p id="footnote-18">[১৮] Lane E., আারবী-ইংরাজী শব্দকোষ (লন্ডন: Willams & Norgate ১৮৬৩) <em>আয়ক</em> (عوق)  "এটি বলা হয় [বলা হত] ‌[<em>আল-আয়ুখ</em>] العيوق কারণ এটি [বিবেচনায়] [<em>আল-দুবরান</em>] الدبران কে [<em>আল-থেরিয়া</em>] এর সাথে মিলিত হতে বাধা দেয় । </p>
<p id="footnote-19">[১৯] Kunitzsch P. Untersuchungen zur Sternnomenklatur der Araber ১৯৬১, সংখ্যা ১০৬, পৃষ্ঠা ৬৯</p>
<p id="footnote-20">[২০] লিসান-আল-আরব <em>jun</em> (جون).</p>
<p id="footnote-21">[২১] Kunitzsch P. and Smart T., আধুনিক তারাদের নামের অভিধান, ২৫৪টি তারার নাম ও উৎস সংক্রান্ত নির্দেশিকা, ২০০৬</p>
<p id="footnote-22">[২২] মহম্মদ আল কোয়াধি রচিত আনাওয়া ও তারাদের ছড়ার ব্যাখ্যা, AlAjaji K., <em>সারা কোয়াসিদাত আল-কোয়াধি ফি আল-আনাওয়া ওয়া আল-নাজুম</em> (شرح قصيدة محمد العبدالله القاضي في الأنواء والنجوم) , জানুয়ারী ২০১৪ ISBN 978-603-01-2118-2</p>
<p id="footnote-23">[২৩]  ইবন কুতুব (প্রকাশনা ৮২৮ পুন. ৮৮৪ কিংবা ৮৮৯), কিতাব-আল-আনওয়া, পৃষ্ঠা ৫৪ (ভারতের হায়দ্রাবাদ/দাক্ষিনাত্য এ ১৯৫৬ সালে প্রকাশিত মুল বইয়ের আরবী সংস্করণ)</p>
<p id="footnote-24">[২৪] ইবন কুতুব (প্রকাশনা ৮২৮ পুন. ৮৮৪ কিংবা ৮৮৯), কিতাব-আল-আনওয়া, পৃষ্ঠা ৭৪ (ভারতের হায়দ্রাবাদ/দাক্ষিনাত্য এ ১৯৫৬ সালে প্রকাশিত মুল বইয়ের আরবী সংস্করণ)</p>
<p id="footnote-25">[২৫] Kunitzsch P. Untersuchungen zur Sternnomenklatur der Araber ১৯৬১, সংখ্যা ২৩৮খ, পৃষ্ঠা ৯৬</p>
